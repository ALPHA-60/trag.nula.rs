+++
date = "2015-07-31"
draft = false
title = "Edsger Dajkstra: Snage akademske delatnosti"
aliases = ["/edsger-dajkstra-snage-akademske-delatnosti/"]

+++

Tekst u nastavku je prevod članka „`The strengths of the academic enterprise
<https://www.cs.utexas.edu/users/EWD/ewd11xx/EWD1175.PDF>`_“ Edsgera Dajkstre.
Najpoznatiji po svojim doprinosima teorijskom računarstvu, Dajkstra je
istovremeno imao snažnu svest o širem društvenom kontekstu u kojem se dešava
razvoj ove nauke. U ovom članku on iznosi svoje stavove o ulozi univerziteta u
društvu i odnosu akademije i softverske industrije.


{{< figure src="/images/edsger_dijkstra6.jpg" >}}

----

U zapadnom svetu, 66 institucija su imale neprekinut vidljiv identitet
od 1530. Među tih 66 su Rimokatolička crkva, Luteranska crkva i
parlamenti Islanda i Ostrva Man. Ono što ovih 66 čini tako zanimljivim
— a tu činjenicu znam zahvaljujući našem predsedniku, dr Berdalu —
jeste to da su preostale 62 univerziteti! To na upečatljiv način
pokazuje da univerziteti imaju potencijal za „dugovečnost“, ali ne
smemo pogrešno zaključiti da su „besmrtni“ ili neranjivi, jer nisu:
ako su postojali vekovima, to je zato što su su ih uzastopne
generacije naučnika i studenata dobro i predano negovale. Očigledan
zadatak sadašnje generacije je da narednoj preda ono što je nasledila
od prethodne, i da bismo to učinili kako treba, moramo razumeti
kako se snage akademske delatnosti mogu najdelotvornije očuvati.
Otuda moj naslov.

Ali pre nego što se posvetim svojoj temi, moram načiniti nekoliko
uvodnih napomena kako ne bih bio pogrešno protumačen.

Prva je ta da kada se preselimo iz jednog društva u drugo, sve važne
reči menjaju značenje na jedva primetan način, i u vezi sa današnjom
temom moram pomenuti: univerzitet, obrazovanje, podučavanje, učenje,
naučnik, inženjer, teoretsko, eksperimentalno i primenjeno. Postao
sam svestan ovog 1968. na konferenciji u Garmiš-Partenkirhenu. U
to vreme sam radio na odeljenju za matematiku Tehnološkog univerziteta
u Ajndhovenu u Holandiji, i na toj konferenciji sam rekao da je
zvanična titula koju stiču naši diplomci „matematički inženjer“, i
većina Amerikanaca je krenula da se smeje, jer je za njih to zvučalo
protivrečno, budući da je matematika prefinjena i nepraktična, a
inženjerstvo jasno i praktično. Kao još jedan primer, ranih 80-ih
sam saznao da profesori na univerzitetu u Stenfordu mogu koristiti
svoje istraživačke stipendije da plate nekome da predaje umesto
njih.  Kada sam to čuo bio sam šokiran, kada je moja žena to čula
nije mogla da poveruje, jer smo odrasli u akademskoj kulturi u kojoj
su predavanje i istraživanje potka jednog te istog tkanja. U tom
smislu, profesor koji ne crpi vredno nadahnuće iz sopstvenih
predavanja, i zbog toga ne gleda na podučavanje kao na dragoceno
iskustvo, naprosto radi pogrešan posao: trebalo bi da predaje u
zanatskoj školi ili da radi u istraživačkoj laboratoriji. Molim vas
da imate na umu to da sve važne reči koje koristim mogu imati
drugačije značenje od onog na koje ste navikli.

Moje druga napomena upozorenja je ta da odbijam da raspravljam o
akademskoj delatnosti iz finansijske perspektive. Prvi razlog je to
što je sklonost da se razume, objasni ili opravda finansijskim
razlozima škodljiva: ona stvara društvo u kojem se
sposobnost da se proda brka sa kvalitetom. Nedavno smo raspravljali o
profesionalnom kvalitetu jednog našeg kolege, u čiju korist je
pomenuto da je jedan od njegovih doktoranata zaradio puno
novca u kompjuterskom biznisu, i delovalo je da malo ko primećuje
koliko je takva preporuka bila besmislena.  Znamo i da finansijski
uspeh proizvoda može biti potpuno nezavisan od njegovog kvaliteta
(kao što bi to morao znati svako ko se seća komercijalno uspešnog
IBM360).  Drugi razlog mog odbijanja je taj što je vrednost novca
vrlo mutan pojam, toliko mutan da pokušaji da se nešto razume iz
finansijske perspektive uvek vode još većoj zbrci.  [Zapamtite ovo,
jer ćete ovog podneva verovatno imati priliku da opazite fenomen.
Imajte na umu da novac ne mora biti izričito pomenut da bi isplivale
besmislice, dovoljno je pozivati se na „poreskog obveznika“. Uloga
„poreskog obveznika“ bez izuzetka vodi zaključku da na državnim
univerzitetima barem osnovne studije moraju imati drugorazredni ili
trećerazredni nastavni program.] Poslednji razlog za moje odbijanje
je taj što se sklonost obraća kvantitativnom mišljenju a ja dolazim
iz kulture u kojoj prvenstveno kvantitativno mišljenje ne izaziva
divljenje.  [Glavni razlog što smo smatrali da rimokatolici pripadaju
nižoj klasi je bila upravo njihova kvantitativna sklonost: uvek
su brojali, broj vernika, broj dana u čistilištu, što god vam
padne na pamet.....]


U mojoj trećoj napomeni predstaviću vam Bakstonov indeks, koji je
dobio ime po svom izumitelju, profesoru Džonu Bakstonu, u to vreme sa
Univerziteta u Vorviku. Bakstonov indeks entiteta, tj. osobe ili
organizacije, definiše se kao dužina razdoblja, merena u godinama,
za koji entitet planira. Za malu bakalnicu u komšiluku on je oko
1/2, za pravog hrišćanina je beskonačan, a za većinu drugih entiteta
je između: oko 4 za prosečnog političara koji se trudi da bude
ponovo izabran, nešto veći za većinu industrija, ali puno manji za
menadžere koji moraju da pišu tromesečne izveštaje. Bakstonov indeks
je važan pojam jer bliska saradnja između entiteta sa vrlo različitim
Bakstonovim indeksima bez izuzetka ne uspeva i vodi moralnim pritužbama
na partnera. Strana sa manjim Bakstonovim indeksom se
optužuje za površnost i kratkovidost, dok strana sa većim Bakstonovim
indeksom biva optužena za zanemarivanje dužnosti, za bežanje od
odgovornosti, za neobuzdanost, itd.. Uz to, svaka strana optužuje
drugu da je glupa. Velika prednost Bakstonovog indeksa je to da je,
kao prosta brojčana notacija, moralno neutralan i diže razliku iznad
ravni moralnih razmatranja. Važno je imati Bakstonov indeks na umu
kada se razmišlja o saradnji između akademije i industrije.


Moja četvrta i poslednja uvodna napomena tiče se čitavog spektra
metoda kojima jedna generacija prenosi svoje uvide i umeća sledećoj.
Na jednom kraju imamo metode cehova koji svoje uvide i umeća vide
kao dragocenu svojinu, kao blago koje treba čuvati kao tajnu.
Njihova metoda za čuvanje tajne je da tajno znanje ne formulišu;
stoga, šegrt mora raditi pod majstorom sedam mršavih godina, za
vreme kojih može upiti zanat osmozom, da se tako izrazim.  Univerzitet
je na drugom kraju spektra: zadatak profesora je da bitne uvide i
umeća iznese pred javnost tako što će ih izričito formulisati.  Nije
slučajno to što su univerziteti kakve poznajemo počeli da cvetaju
nakon uspostavljanja štamparskog zanata. Imalo bi se još štošta
reći o tom spektru obrazovnih metoda, ali to neću učiniti sada;
pomenuo sam ga da bih vas podsetio zašto je odsustvo tajnovitosti,
ili, pozitivnije rečeno, otvorenost i poštenje u srži akademske
delatnosti: univerzitet koji se krije ili vara može da stavi katanac.
Treba se setiti suštinske uloge otvorenosti kada se razmatra saradnja
između akademije i industrije; trebalo bi je se setiti i uvek kada
vlada izmišlja razloge državne bezbednosti ili blagostanja da bi
sprečila slobodno objavljivanje akademskih istraživanja.  Univerziteti
nisu deo bezbednosnih službi države, niti su njene istraživačke
laboratorije: oni su njeni univerziteti.

Uzgred bih želeo da pomenem da je u jednom drugačijem smislu takva
otvorenost preduslov akademskog opstanka. Samo zbog toga što su
bili drugačiji i što su radili stvari koje neškolovani nisu mogli
da razumeju, akademike su mrzeli i plašili su ih se, Sokrata,
pogubljenog 399. pre n. e., Arhimeda, ubijenog 212. pre n. e., i,
skorije, Hipatije, 415. n. e., koju je rastrgla rulja hrišćana.
Prvobitni oksfordski koledži bili su utvrđeni da bi zaštitili
studente od svetine, i ako mislite da je to neka zastarela stvar,
pogledajte DDR ili Narodnu Republiku Kinu pre samo 25 godina. Čudo
je da se, u ovo vreme, akademski svet uopšte i toleriše; lično sam
ubeđen da bi tolerancije sasvim nestalo kada bi akademski svet
postao tajnovit.

----

Univerzitet sa svojim intelektualnim životom na fakultetu je bez
sumnje tvorevina nemirnog duha, ali je i nešto više od njegove
tvorevine: on je i njegovo utočište. Na nesreću, nisu ni svi profesori
ni svi studenti briljantni, ali mnogi jesu, i jedinstvena stvar
je to što je, na univerzitetu, biti briljantan društeno prihvatljivo.
Takođe, tkanje akademskog sveta je takvo da može da upije
najrevolucionarnije ideje.  A koliko je takvo utočište od suštinske
važnosti shvatimo kada se prisetimo da mnoge organizacije nameću
konformizam koji ne dopušta čak i takvo nastrano ponašanje kao što
je nošenje brkova! (Ako ste se ikada pitali zašto se nisam pridružio
Diznilendu ili IBM-u, sada znate.)


On nije samo utočište nemirnih duhova, on je i ograda. Ne samo da
štiti nemirne duhove, on štiti i ostatak sveta, u kojem bi ovi
načinili pustoš ako bi se oslobodili. Drugim rečima: ograda oko
univerziteta je neophodna jer razdvaja dva sveta koja bi u suprotnom
naudila jedan drugom. Ograda jamči da imamo relativno malo uticaja na
svet „izvan“, ali bi bilo neozbiljno od nas da se žalimo, jer je se
naša sloboda da budemo naročiti i radikalni koliko hoćemo zasniva na
činjenici da se industrija i široka javnost i onako ne obaziru na naš
rad.  Trenutno širom sveta postoji težnja da se ograda spusti; pokušaj
mi deluje loše usmereno.

Nepokorna priroda akademskog života, naravno, vređa poslušnički
duh, i više nego jedan režim je pokušao da reši problem tako  što
bi se rešio nemirnih duhova, ali mera nikada nije imala dejstvo
koje je režim želeo: razorite fakultet, ućutkajte intelektualce, i
život se vrlo brzo pogoršava u svakom pogledu. Objašnjenje je, u
svoj svojoj suzdržanosti, to da univerzitet ima suštinsku ulogu,
naime, da objašnjava svetu njegovu nerazumnost. Naravno, sve religije
pokušavaju to isto ali, religije budući to što jesu, ni papa, ni
patrijarh, ni ajatola ni dalaj lama nemaju dovoljno autoriteta da
budu shvaćeni ozbiljno.  Samo akademski obad ima dovoljno autoriteta
da njegov ubod zaista boli.


Predsednik Regan izgleda nije mislio tako, ali se čini da čak i
režimi skromnih uvida razumeju da je, kao popravna mera, obadov
ubod neophodan. Stoga je zadatak univerziteta da gaji autoritet
žaoke, i radi svoje zaštite i kao službu čovečanstvu. Gore pomenuti
otvorenost i poštenje, iako su suštinski, nisu dovoljni; treba
dodati nepopustljivo stremljenje ka savršenstvu, nepopustljivo u
smislu da, na fakultetu, nema akademski opravdanog izgovora za
kompromise.

Žaoka takođe definiše društvenu odgovornost univerziteta. Pitanje
je: da li da nudimo ono što društvo traži, ili ono što mu treba.
Ako su ovo dvoje u skladu, nema teškoće, ali često to nije slučaj,
i u računarstvu su takve slučajnosti krajnje retke. U slučaju
nesklada, morate ignorisati ono što traže od vas i dati im ono što
im treba, ignorisati to što žele i reći im ono što ne žele da čuju ali
moraju znati. Postoje dva uverljiva razloga za ovaj beskompromisan
stav.

Prvi je da *vodeći* univerzitet nema izbora: biti vodeći u ovom
kontekstu znači pokazivati nove i bolje načine i mogućnosti o kojima
još niko nije sanjao;  ako društvu date ono što traži, nećete voditi
već ćete biti vođeni, naime, vođeni zahtevima društva kakvim ih ono
vidi.

Drugi razlog je taj što društvo porazno traži šećernu vodicu. Naravno,
šećerna vodica ima najimpresivnije nazive — u suprotnom, ne bi se
prodavala — kao što su „strukturirana analiza i dizajn“, „softversko
inženjerstvo“, „modeli zrelosti“, „informacioni sistemi u  menadžmentu“,
„integrisana okruženja za podršku projektima“, „objektna orijentisanost“,
„reinženjering poslovnih procesa“ (poslednji su poznati kao IPSE,
OO i BPR). Spoljašnji pritisci da se učini pogrešna stvar su ogromni,
ali za akademsku delatnost bi bilo kobno da im popusti, dok je
pružanje otpora pritisku osnažuje. Pritisci su, u stvari, tako snažni,
da ne znam ni jedan univerzitet na kojem nema nekog fakulteta ili
odeljenja koje se nije predalo, ali ne sme biti milosti za prodavce
šećerne vodice na fakultetu [Ako profesor nije bolji od Džejmsa
Martina, bolje mu je da napravi firmu].

----

U osvit kulturne revolucije, a sada i recesije, vidim sve jači
pritisak da se sarađuje i promoviše „timski rad“. Zbog svoje
antiindividualističke crte, takva težnja je krajnje sumnjiva; neki
ljudi možda nisu osetljivi na to, ali ako ste viditeli Hitlerjugend
na delu, do kraja života ćete zazirati od „timskog duha“. Čak sam
pročitao jedan članak koji je tvrdio da univerzitetski naučnici
moraju više sarađivati da bi postali konkurentniji.....  Birokratije
se zalažu za timski rad jer je lakše kontrolisati mali broj grupa
nego mnoštvo snažnih pojedinaca. Agencije za stipendiranje će radije
podržati velike utvrđene organizacije nego pojedinačne istraživače,
jer podržavanje ovih drugih, iako je puno jeftinije, smatraju
rizičnijim; ono zahteva i više razmišljanja po dolaru finansiranja.
Timski rad se podstiče i zato što bi trebalo da je efikasniji, ali
je ova nada u opštem slučaju neopravdana. Nemam iskustva iz prve
ruke sa ESPRIT projektom Evropske zajednice jer su počeli sa radom
nakon što sam ja otišao. Učešće univerziteta iz različitih zemalja
članica je, verujem, conditio sine qua non, i izgleda da je u ovom
slučaju svrha saradnje pre da natera istraživače da prošire svoje
vidike nego da poveća efikasnost istraživanja. Moj utisak je da su
redovni kontakti sa akademskim kolegama iz drugih zemalja dragoceni,
ali da saradnja postaje izuzetno neprijatna  svaki put kada se uključe
partneri iz industrije. I svi se žale na količinu birokratije i
putovanja.

Interdisciplinarni rad na fakultetu, tj. saradnja između različitih
odeljenja na univerzitetu je skoro uvek neuspešna, a razlozi su
jasni.  Zašto bi snažno odeljenje u zamahu tražilo saradnju kada
mu ide dobro bez ičije pomoći. Upravo su slaba odeljenja ta koja
padaju u iskušenje da traže podršku jedna od drugih i da veruju da
su zajedno jača.  Naravno, takva saradnja je zasnovana na teoriji
da će dva svezana kamena plutati. Drugi razlog je taj što granice
između naših naučnih disciplina uopšte nisu proizvoljne: različite
discipline predstavljaju modularizaciju nauke uvedenu radi efikasnosti.

Izgleda da saradnja između odgovarajućih odeljenja sa različitih
univerzita prilično dobro funkcioniše, a saradnja između univerziteta
i industrije je, međutim, toliko teška da obično ne uspeva. Čak bismo
mogli zaključiti da je svaki pokušaj beznadežan.

Za početak, postoji velika razlika u Bakstonovim indeksima. Za
industriju, Bakstonov indeks je manji od deset, verovatno bliže 4
ili 5, a za akademske naučnike Bakstonov indeks je negde oko 50,
jer ono što pružate svojim studentima treba da traje ceo ljudski
život, njihov život, da budemo jasni.


Drugi problem ima veze sa otvorenošću, koja je obeležje univerziteta,
dok, poput cehova, industrija naginje tome da vidi svoje znanje kao
poslovnu tajnu.  Ljudi su pokušavali da pronađu pravna rešenja ove
dileme, ali bojim se da takva rešenja samo dotiču površinu: na
dubljem nivou, ili jedna od strana ne ispunjava svoju dužnost, ili
se saradnja urušava.

Ali najveće ograničenje koristi od saradnje industrije i akademije
je skoro izvesno  to što imaju potpuno različite ciljeve. Da citiram
Harvija Erla iz GM-a: „Dženeral motors posluje samo zbog jednog
razloga.  Da pravi pare. Zato pravimo kola. A da možemo da pravimo
pare praveći kante za smeće, pravili bismo kante za smeće.“.  Neki
bi rekli da su čak pokušali da prave novac praveći smeće. Ali
proizvod je od drugorazrednog značaja; citiraću Harvija Erla još
jednom: „Čujte, nabio bih dimnjake na sred tih prokletinja da
mislim da ću da prodam još više kola.“ Ovi citati su iz pedesetih,
ali se stvari nisu puno promenile. Na primer, računarstvo je vrlo
ubedljivo pokazalo da je jednostavnost nužan uslov pouzdanosti, ali
industrija svesno komplikuje proizvode da bi ih učinila vlasničkim.
Sramno stanje stvari obelodanjuje uobičajena izjava proizvođača sa
kojom se prodaje industrijski softver.

U sadašnjim uslovima ne bih čak ni pokušavao da se zalažem za
saradnju između akademskog i industrijskog sveta, jer mi deluje
besmisleno i opasno.  Došao sam do zaključka da je, budući da je
industrijski menadžment takav kakav je, krajnje malo verovatno da
računarstvo može pomoći računarskoj industriji. Obrnuto, računarska
industrija može ozbiljno naškoditi računarstvu; ona to čini prilično
uredno doniranjem opreme koju bi bilo bolje ignorisati. [Da bih
izbegao nesporazum, ovo što sam upravo rekao ne predstavlja nužno
zvanično mišljenje mog poslodavca!].  Stoga, što manje dodira imali,
to bolje.

----

Akademsko računarstvo je dobro, hvala na pitanju, i ukoliko potpuno
ne grešim, imaće dubok uticaj. Ovo se ne odnosi na promene koje
stvaraju računari u svojstvu alata. U redu, mašine otvaraju nove
mogućnosti za industriju zabave, ali koga je uopšte briga za to.
Mašine su omogućile da vazduhoplovne kompanije toliko zakomplikuju
cene i učine ih tako promenljivim da vam je potreban stručnjak da
biste kupili kartu, i na ovom odvraćanju od letenja im možemo biti
zahvalni, ali istinski uticaj dolazi od mašina u svojstvu intelektualnog
izazova.

Zahvaljujući postojanju računarskih mašina imamo, po prvi put u
intelektualnoj istoriji čovečanstva, okruženje u kojem opsežna
primena formalnih metoda postaje izvodljiva i neophodna. Ne tako
davno, formalno rezonovanje je smatrano samo za zanimljivu teoretsku
mogućnost, ali do te mere nepraktičnu, da je bilo potpuno nevažno
pravim matematičarima. Peana su ismevali zbog svoje aksiomatizacije
nečega tako trivijalnog kao što je celobrojna aritmetika. Ali upravo
su nam te „trivijalnosti“ omogućile da danas radimo moćne i divne
stvari, stvari o kojima nisam mogao ni sanjati kao mladić.


Kao matematičar osećam istu vrstu uzbuđenja koju su teorijski
fizičari osećali u prvim decenijama ovog veka. Analogija je podesna
na više nivoa. U oba slučaja rezultati nisu dobijeni
istraživanjem u odnosu na zadati cilj, već pokušavanjem da se ostvari
jedva dostižno.  Ako je akademsko istraživanje često zadivljujuće
uspešno, to je samo zato što su istraživači imali mudrost i priliku
da izbegnu i trivijalno i nemoguće, i da hodaju vrlo uzanom stazom
između ta dva. Ta uzana staza definiše intelektualnu autonomiju uspešnog
naučnog istraživanja.

Glavna snaga akademske delatnosti je ta što je u vrlo tehničkom
smislu naučni napredak jedinstven na način koji ne mogu promeniti
ni politički ni komercijalni interesi.

----

Dopustite mi da završim citatom, kao kontrastom, iz C²E Izveštaja
IC² Centra za komercijalizaciju i preduzetništvo sa Univerziteta u
Teksasu u Ostinu, zime 1993-94. [Obratite pažnju na „teoriju iz
učionice“: samo „teorija“ nije bila dovoljna loša!]

    „Da bismo snabdeli preduzeća poslovođama koji su im potrebni u
    svetu koji se stalno menja, presudno je da univerzitet održava
    neposredne veze sa poslovnom zajednicom. Ove veze studentima pružaju
    iskustvo u stvarnom svetu gde mogu primeniti teoriju iz učionice
    — pomažu im da budu efikasniji na radnom mestu i da univerzitetu
    pruže povratne informacije koje će osigurati da nastavni program
    odgovara potrebama preduzeća.“

Da li pisac nije znao da se korišćenje izraza „stvarni svet“ obično
tumači kao simptom besomučnog antiintelektualizma, ili ga nije bilo
briga? Nije čudno što se ljudi pitaju da li je Školi za poslovnu
administraciju uopšte mesto na fakultetu.

----

Gornji članak je napisan za naš „Industrijski forum“ u ponedeljak,
7. februara 1994. Citati Harvija Erla su uzeti iz knjige „Pedesete“
Dejvida Halberstama (Villard Books, New York, 1993.) Druga preporučena
literatura je „Čovek organizacije“ Vilijama H. Vajta (Simon &
Schuster Inc., New York 1956.)


| Ostin, 9. februar 1994.
| 
| prof. dr Edsger V. Dajkstra
| Odeljenje za računarstvo
| Univerzitet u Teksasu u Ostinu
| Ostin, TX 78712-1188
| SAD
